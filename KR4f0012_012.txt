# -*- mode: mandoku-view; -*-
#+TITLE: 梅村集
#+DATE: 2015-08-25 00:28:27.728111
#+PROPERTY: ID KR4f0012
#+PROPERTY: BASEEDITION WYG    
#+PROPERTY: JUAN 卷十二
<pb:KR4f0012_WYG_012-1a>¶
欽定四庫全書¶
　梅村集巻十二¶
　　　　　　　　　　國子監祭酒吴偉業撰¶
　七言律詩二¶
　　題鴛湖閨詠¶
石州螺黛㸃新糚小拂烏絲字幾行粉本留香泥蛺蝶¶
錦囊添線繡鴛鴦秋風擣素描長巻春日鳴筝製短章¶
江夏只今標藝苑無雙才子掃眉娘¶
<pb:KR4f0012_WYG_012-1b>¶
　　其二¶
休言金屋貯神仙獨掩羅裙淚泫然栗里縱無歸隱計¶
鹿門猶有賣文錢女兒浦口堪同住新婦磯頭擬種田¶
夫壻長楊須執㦸不知世有杜樊川¶
　　其三¶
絳雲樓閣敞空虚女伴相依共索居學士每傳青鳥使¶
蕭娘同歩紫鸞車新詞折栁還應就舊事焚魚總不如¶
記向馬融譚漢史江南淪落老尚書¶
<pb:KR4f0012_WYG_012-2a>¶
　　其四¶
誰吟紈扇繼詞壇白下相逢吳綵鸞才比左芬年更少¶
壻求韓重遇應難玉顔屢見鶯花度翠袖須愁烟雨寒¶
往事只看予薄命致書知已到長干¶
　　補禊¶
　　　壬辰上已蔣亭彦篆鴻陸我謀於鴛湖禊飲余¶
　　　後三日始至同集有道開師朱子容沈孟陽徵¶
　　　詩以補禊事余分得知字¶
<pb:KR4f0012_WYG_012-2b>¶
春風好景定昆池㪚誕天涯却誤期溱洧漫搴芳杜晩¶
雒濵須泛羽觴遲右軍此㑹仍堪記白傅重游共阿誰¶
故事禊堂看賜栁年來無復侍臣知¶
　　過朱買臣墓(在嘉興東塔雷音/閣後即廣福講院)¶
翁子窮經自不貧㑹稽連守拜爲眞是非難免三長史¶
富貴徒誇一婦人小吏張湯看踞傲故交莊助嘆沉淪¶
行年五十功名晩何似空山長負薪¶
　　題朱子葵鶴洲草堂¶
<pb:KR4f0012_WYG_012-3a>¶
别業堂成緑野邊養雛丹頂已千年仙人收箭雲歸浦¶
道士開籠月滿天竹下縞衣三徑石雪中清唳五湖田¶
裴公舊宅松隂在不數孤山夜放船¶
　　題孫銘常畫蘭¶
誰將尺幅寫瀟湘窮谷無人吹氣香斜筆㸃芽依蘚石¶
雙鈎分葉傍篔簹謝家樹好臨芳砌鄭女花堪照洞房¶
我欲援琴歌九畹江潭摇落起微霜¶
　　送林衡者歸閩¶
<pb:KR4f0012_WYG_012-3b>¶
五月關山樹影圓送君吹笛栁陰船征途鶗鴂愁中雨¶
故國桄榔夢裏天夾漈草荒書滿屋連江人去雁飛田¶
無諸臺上休南望海色秋風又一年¶
　　送文學博以蒼公招同住中峰寺(二公皆/雲南人)¶
西風驅雁暮雲哀頭白衝寒到講臺莫問間關應路斷¶
偶傳消息又兵來一峰對月茅菴在二老論心石壁開¶
揀取梅花枝上信明年移向故園栽¶
　　鄧元昭奉使江右相遇吳門却贈¶
<pb:KR4f0012_WYG_012-4a>¶
五湖春草隱征笳畫舫圖書泊晩沙人謂相如初奉使¶
客傳髙宻且還家黒貂對雪潯陽樹綠酒看山茂苑花¶
回首石渠應賜馬玉河從獵雁行斜¶
　　雪夜苑先齋中飲博達旦¶
扶杖衝泥逐少年解衣箕踞酒爐邊愁燒絳蠟消千巻¶
愛把青樽擲萬錢痛飲不甘辭久病狂呼却笑勝髙眠¶
丈夫失意須潦倒劇孟平生絶可憐¶
　　其二¶
<pb:KR4f0012_WYG_012-4b>¶
相逢縱博且開顔興極歡呼不肻還别緒幾年當此夜¶
狂名明日滿人間松牕燭影花前酒草閣雞聲雪裏山¶
殘臈豈妨吾作樂儘敎游戲一生閒¶
　　癸巳春日禊飲社集虎丘即事¶
楊栁絲絲逼禁烟筆牀書巻五湖船青溪勝集仍遺老¶
白袷髙談盡少年筍屐鶯花看士女羽觴冠葢㑹神仙¶
茂先往事風流在重過蘭亭意惘然¶
　　其二¶
<pb:KR4f0012_WYG_012-5a>¶
蘭臺家世本貽謀髙㑹南皮話昔游執友淪亡驚歲月¶
諸郎才調擅風流十年故國傷青史四海新知笑白頭¶
脩褉只今添俯仰北風杯酒酹營丘¶
　　其三¶
訪友扁舟挂席輕棃花吹雨五茸城文章興廢關時代¶
兄弟飄零爲甲兵茂苑聽鶯春社飲華亭聞鶴故園情¶
衆中誰識陳驚座顧陸相看是老成¶
　　其四¶
<pb:KR4f0012_WYG_012-5b>¶
絳帷當日重長楊都講還開舊草堂少弟詩篇標赤幟¶
故人才筆繼青箱抽毫共集梁園製布席爭飛曲水觴¶
近得廬陵書信否寄懐子美在滄浪¶
　　投贈督府馬公¶
伏波家世本專征畵角油幢細栁營上相始興開北府¶
通侯髙宻鎭西京江山傳箭旌旗色賔客圍棋劒履聲¶
勞苦潯陽新駐節舳艫今喜下湓城¶
　　其二¶
<pb:KR4f0012_WYG_012-6a>¶
十年重到石城頭細雨孤帆載客愁累檄久應趨幕府¶
扁舟今始識君侯青山舊業安常稅白髪衰親畏逺游¶
慚媿推賢蕭相國邵平只合守𤓰丘¶
　　自嘆¶
誤盡平生是一官棄家容易變名難松筠敢厭風霜苦¶
魚鳥猶思天地寛鼓枻有心逃甫里推車何事出長干¶
旁人休笑陶𢎞景神武當年早掛冠¶
　　登上方橋有感(橋時新修極雄壯望/見天壇崩圮盡矣)¶
<pb:KR4f0012_WYG_012-6b>¶
石梁天際偃長壕勢壓魚龍敢遁逃壯麗氣開浮廣術¶
虚無根削揷崩濤秋騰萬馬鞭梢整日出千軍輓餉勞¶
回首㤗壇鐘磬逺江流空繞斷垣髙¶
　　鍾山¶
王氣消沉石子岡放鷹調馬蔣陵旁金棺移塔思原廟¶
(金棺爲誌公/在雞鳴寺)玉匣藏衣記奉常(太常有髙/廟衣冠)楊栁重栽馳¶
道改櫻桃莫薦寢園荒(時當/四月)聖公沒後無坏土姑孰江¶
聲空夕陽¶
<pb:KR4f0012_WYG_012-7a>¶
　　臺城¶
形勝當年百戰收子孫容易失神州金川事去家還在¶
玉樹歌殘恨未休徐鄧功勲誰甲第方黃骸骨總荒丘¶
可憐一片秦淮月曾炤降幡出石頭¶
　　國學¶
松柏曾垂講院陰後湖烟雨記登臨桓榮空有窮經志¶
伏挺徒增感遇心四庫圖書勞訪問六堂絃管聽銷沉¶
白頭博士重來到極目蕭條淚滿襟¶
<pb:KR4f0012_WYG_012-7b>¶
　　觀象臺¶
候日觀雲倚碧空一朝零落&KR0112;離同昔聞石鼓移天上¶
(元移石鼔/于大都)今見銅壺沒地中黃道只看標北極赤烏還¶
復紀東風郭公枉自師周髀千尺荒臺等廢宫(渾儀郭/守敬所)¶
(造/)¶
　　雞鳴寺¶
雞鳴寺接講臺基扶杖重游涕淚垂學舍有人鋤野菜¶
僧寮無主長棠梨雷何舊席今安在支許同叅更阿誰¶
<pb:KR4f0012_WYG_012-8a>¶
惟有誌公留布㡌髙皇遺筆讀殘碑(寺壁有石刻髙廟/御筆題贊誌公像)¶
　　功臣廟¶
畫壁精靈間氣豪鄂公羽箭衛公刀丹青賜額豐碑壯¶
棨㦸傳家甲第髙鹿走三山爭楚漢雞鳴十廟失蕭曹¶
英雄轉戰當年事采石悲風起怒濤¶
　　𤣥武湖¶
覆舟西望接陂陀千頃澄潭長綠莎六代樓船供士女¶
百年版籍重山河(湖置黃册庫/禁人游玩)平川豈習昆明戰禁地¶
<pb:KR4f0012_WYG_012-8b>¶
須通太液波烟水不關興廢感夕陽聞已唱漁歌(時已/有漁)¶
(舟非復昔/日之禁矣)¶
　　秣陵口號¶
車馬垂楊十字街河橋燈火舊秦淮放衙非復通侯第¶
(中山賜宅/改作公署)廢圃誰知博士齋易餅市傍王殿瓦換魚江¶
上孝陵柴無端射取原頭鹿收得長生苑内牌¶
　　無題¶
繫艇垂楊映綠潯玉人湘管畫簾深千絲碧藕玲瓏腕¶
<pb:KR4f0012_WYG_012-9a>¶
一巻芭蕉展轉心題罷紅牕歌緩緩聽來青鳥信沉沉¶
天邊恰有黃姑恨吹入蕭郎此夜吟¶
　　其二¶
到處鶯花畫舫輕相逢只作看山行鏡因硯近螺頻換¶
書爲香多蠧不成媿我白頭無冶習讓君紅粉有詩名¶
飛瓊漫道人間識一夜天風返碧城¶
　　其三¶
錯認微之共牧之誤他舉舉與師師疎狂詩酒隨同伴¶
<pb:KR4f0012_WYG_012-9b>¶
細膩風光異舊時畫裏綠楊堪贈别曲中紅豆是相思¶
年華老大心情减辜負蕭娘數首詩¶
　　其四¶
鈿雀金蟬籠臂紗鬧糚初不鬭鉛華藏鉤酒向劉郎賭¶
刻燭詩從謝女誇天上異香須有種春來飛絮恨無家¶
東風燕子知多少珍重雕闌白玉花¶
　　百草堂觀劇¶
肯將游俠誤躬畊愛客村居不入城亭占綠疇朝置酒¶
<pb:KR4f0012_WYG_012-10a>¶
船移紅燭夜鳴筝金虀斫鱠霜螯美玉粒呼鷹雪爪輕¶
(主人/好獵)却話少年逢社飲季心然諾是平生¶
　　送李秀州擢寧紹道¶
楊栁春風起郡樓故人嚴助昔同游烟霞到處推仙吏¶
棨㦸今看冠列侯長水圖書移逺棹大雷笳鼔對清秋¶
閱兵海上應西望秦駐山髙即秀州¶
　　周櫟園有墨癖嘗蓄墨萬種歲除以酒澆之作祭¶
　　墨詩友人王紫崖話其事漫賦二律¶
<pb:KR4f0012_WYG_012-10b>¶
含香詞賦擲金聲家住𤣥都對管城萬笏雅應推正直¶
一囊聊復貯縱橫藏雖黯澹終能守用任欹斜自不平¶
磨耗年光心力短只因躭誤楮先生¶
　　其二¶
山齋清玩富琳琅似璧如圭萬墨莊口啜飲同髙士癖¶
頭濡書類酒人狂但逢知已隨濃澹若論交情耐久長¶
不用黃金費裝裹伴他銅雀近周郎¶
　　贈陽羡陳定生¶
<pb:KR4f0012_WYG_012-11a>¶
溪山罨畫好歸畊櫻笋琴書足性情茶有一經眞處士¶
橘無千絹舊清卿(故御史/大夫子)知交東冶傳鉤黨子弟南皮¶
負盛名却話宋中登望逺天涯風雨得侯生(定生偕侯/朝宗在南)¶
(中幾及鉤黨禍/侯生歸德人)¶
　　江樓别㓜弟孚令¶
野色滄江思不窮登臨傑閣倚虛空雲山兩岸傷心裏¶
雨雪孤城淚眼中病後生涯同落木亂來身計逐飄蓬¶
天涯兄弟分擕苦明日扁舟聽曉風¶
<pb:KR4f0012_WYG_012-11b>¶
　　揚州¶
疊鼔鳴笳發棹謳榜人髙唱廣陵秋官河楊栁誰新種¶
御苑鶯花豈舊游十載西風空白骨廿橋明月自朱樓¶
南朝枉作迎鑾鎭難博雷塘土一丘¶
　　其二¶
野哭江村百感生鬭雞臺憶漢家營將軍甲第櫜弓卧¶
丞相中原拜表行白面談邊多入幕赤眉求印却翻城¶
當時只有黄公覆西上偏隨阮歩兵¶
<pb:KR4f0012_WYG_012-12a>¶
　　其三¶
盡領通侯位上卿三分淮蔡各專征東來處仲無他志¶
北去深源有盛名江左衣冠先解體京西豪傑竟投兵¶
只今八月觀濤處浪打新塘戰鼔聲¶
　　其四¶
撥盡琵琶馬上絃玉鉤斜畔泣嬋娟紫駞人去瓊花院¶
青塚魂歸錦纜船荳䓻梢頭春十二茱萸灣口路三千¶
隋堤璧月珠簾夢小杜曾游記昔年¶
<pb:KR4f0012_WYG_012-12b>¶
　　過維揚弔衛少司馬紫岫(衛韓城人與余同年同/官後以少司馬死揚州)¶
　　　(難/)¶
畫省連床止論文天涯書劍忽離羣非關衛瓘需開府¶
欲下髙昻在䕶軍(髙&KR0464;秦人朝議以紫岫同/鄉拜兵部侍郎典其軍事)葬骨九原¶
江上月思家百口隴頭雲故人摇落䢴溝暮爲酹椒漿¶
一慟君¶
　　過淮陰有感¶
落木淮南雁影髙孤城殘日亂蓬蒿天邊故舊愁聞笛¶
<pb:KR4f0012_WYG_012-13a>¶
市上兒童笑帶刀世事眞成反招隱吾徒何處續離騷¶
昔人一飯猶思報廿載恩深感二毛¶
　　其二¶
登髙悵望八公山琪樹丹崖未可攀莫想陰符遇黃石¶
好將鴻寶駐朱顔浮生所欠止一死塵世無繇識九還¶
我本淮王舊雞犬不隨仙去落人間¶
　　贈淮撫沈公清逺¶
秋風杖節賜金貂髙㑹嚴更響麗譙去國丁年遼海月¶
<pb:KR4f0012_WYG_012-13b>¶
還家甲第浙江潮書生禮樂修𤣥雁諸將弓刀掣皂雕¶
最是東南資轉餉功成蕭相未央朝¶
　　淮上贈&KR0286;叔子¶
湖海相逢一俊英風流中㪚舊家聲琴因調古須防怨¶
詩爲才多莫近名濁酒如淮歌慷慨蒼髯似㦸論縱橫¶
慚余亦與山公札抱病推遷累養生¶
　　過宿遷極樂菴明日晤陸紫霞年兄話舊有感¶
同時知已曲江游縱酒髙歌玉腕騮黃葉渾隨諸子㪚¶
<pb:KR4f0012_WYG_012-14a>¶
白頭猶幸故人留雲堂下榻逢僧飯雪夜聽鐘待客舟¶
如此衝寒緣㡳事相逢無計訴離愁¶
　　白鹿湖陸墩詩(在宿遷縣東爲紫/霞年兄避兵處)¶
招提東望栁堤深雁浦魚莊買棹尋墩似謝公堪賭墅¶
湖如賀監早抽簪雲遮老屋容君卧月落空潭照此心¶
百頃荷花千尺水夜凉兄弟好披襟¶
　　自信¶
自信平生懶是眞底須辛苦踏春塵毎逢墟落愁戎馬¶
<pb:KR4f0012_WYG_012-14b>¶
却聽風濤話鬼神濁酒一杯今夜醉好花明日故園春¶
長安冠葢知多少頭白江湖放㪚人¶
　　新河夜泊¶
百尺荒岡十里津夜寒微雨溼荆榛非關城郭炊烟少¶
自是河山戰鼓頻倦客似歸因望樹逺天如夢不逢人¶
扁舟蕭瑟知無計獨倚篷牕暗愴神¶
　　將至京師寄當事諸老¶
柴門秋色草蕭蕭幕府驚傳折簡招敢向烟霞堅笑傲¶
<pb:KR4f0012_WYG_012-15a>¶
却貪畊鑿久逍遥楊彪病後稱遺老周黨歸來話¶
聖朝自是¶
璽書修盛舉此身只合伴漁樵¶
　　其二¶
莫嗟野老倦沈淪領略青山未是貧一自弓旌來退谷¶
苦將行李累衰親田因買馬頻書劵屋為牽船少結鄰¶
今日巢由車下拜淒凉詩巻乞閒身¶
　　其三¶
<pb:KR4f0012_WYG_012-15b>¶
匹馬天街對落暉蕭條白髮悵誰依北門待詔賓朋盛¶
東觀趨¶
朝故舊稀雪滿關河書未到月斜宫闕雁還飛赤松本¶
是留侯志早放商山四老歸¶
　　其四¶
平生蹤跡儘繇天世事浮名總棄捐不召豈能逃¶
聖代無官敢即傲髙眠匹夫志在何難奪¶
君相恩深自見憐記送鐵崖詩句好白衣宣至白衣還¶
<pb:KR4f0012_WYG_012-16a>¶
　　讀友人舊題走馬詩于郵壁漫次其韻¶
數巻殘編兩石弓書生摇筆壯懐空南朝子弟誇諸將¶
北固軍營畏阿童江上化龍圗割據國中指鹿詫成功¶
可憐曹霸丹青手銜䇿無人付朔風¶
　　其二¶
君是黄驄最少年驊騮凋喪使人憐當時只望勲名貴¶
後日誰知書畫傳十載鹽車悲道路一朝天馬蹴風烟¶
軍書已報韓擒虎夜半新林早着鞭¶
<pb:KR4f0012_WYG_012-16b>¶
　　過鄚州¶
馬滑霜蹄路又長鴉鳴殘雪古城荒河氷雨入車難過¶
野岸沙崩樹半僵邢邵文章埋斷碣公孫樓櫓付斜陽¶
只留村酒雞豚社香火年年賽藥王¶
　¶
　¶
　¶
　梅村集巻十二¶
